Inleiding
---------

In het Digitaal Stelsel Omgevingswet wordt als serviceproduct de tekstuele en ruimtelijke informatie van omgevingsdocumenten ontsloten. Dit serviceproduct is datagericht en legt de focus op de geannoteerde informatie. De informatie waarmee een omgevingsdocument bevraagbaar en analyseerbaar wordt gemaakt in een digitale omgeving. De locatie of geo-informatie is voor het DSO de basis voor het weergeven en bevraagbaar maken van een omgevingsdocument. De compleetheid van de informatie van een omgevingsdocument is pas gegarandeerd als ook de bijbehorende inhoud van de artikelen of tekstonderdelen wordt weergegeven. Tekst, annotatie en locatie vormen in hun drie-eenheid de volledige informatie. Voor de tekst ligt de focus bij de Standaard Officiële Publicaties (STOP), beheerd door KOOP. Voor annotatie en locatie bij de standaard Informatiemodel Omgevingsdocumenten (IMOW), beheerd door Geonovum.

Vanuit het perspectief van het DSO is er een view nodig op STOP waarbij het STOP model gedefinieerd wordt vanuit de functionaliteit die voor het DSO nodig is. Deze view wordt gespecificeerd met dit Conceptueel Informatiemodel Officiële Publicaties-dso (CIMOP-dso). Het CIMOP-dso is een UML informatiemodel dat op conceptueel niveau STOP in relatie brengt tot het IMOW en de toepassing daarvan in het DSO. Alle voor het DSO benodigde en in STOP aanwezige semantiek en functionaliteit is in het CIMOP-dso formeel beschreven. CIMOP-dso is conceptueel in de zin dat het alleen op conceptueel niveau de informatie beschrijft en geen implementatiespecificatie is. Het staat wat dat betreft naast en los van de in het DSO opgenomen implementatiespecificaties.